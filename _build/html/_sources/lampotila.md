# Lämpötila

Lämpötilan määritelmä luonnontieteen näkökulmasta on hieman erilainen kuin arjessa. Yleensähän lämpötilaksi riittää todeta lukema ulkona tai saunassa olevasta lämpömittarista.

Fysiikassa ja kemiassa lämmön ajatellaan olevan aineen pienhiukkasten liike-energiaa. Lämpö on siis eräs energian muoto, mutta tähän palataan myöhemmin. Aine, kuten ilma, vesi tai tiili, koostuu pienistä hiukkasista. Aineesta riippuen hiukkaset ovat atomeja, tai atomeista muodostuneita molekyylejä. Vaikka aine olisi käsin tunnusteltuna kiinteää, niin aineen rakenneosaset ovat koko ajan pienessä liikkeessä. Liike voi olla esimerkiksi molekyylissä olevien atomien värähtelyä.

Kiinteässä aineessa rakenneosaset eivät liiku niin nopeasti, että ne irtoaisivat toisistaan. Jos ainetta lämmitetään riittävästi, niin rakenneosat pääsevät poistumaan paikoiltaan, mutta pysyvät kuitenkin yhdessä. Tutuin esimerkki tästä on jään sulaminen vedeksi. Jos ainetta lämmitetään lisää, niin rakenneosat pääsevät liikkumaan vapaasti ja erkanemaan toisistaan, kuten silloin kun vesi kiehuu ja poistuu höyrynä ilmaan.

Voit tutkia lämpöliikettä simulaatiossa: [Aineen olomuodot](https://phet.colorado.edu/sims/html/states-of-matter-basics)

Lämpötila on luonnontieteiden termistössä suure, jolla kuvataan tätä aineen rakenneosien liikkeen määrää. Yksittäisellä atomilla tai molekyylillä ei kuitenkaan ole lämpötilaa. Sanotaan, että lämpötila on makroskooppinen suure. (Yksittäisen atomin tai molekyylin keskimääräinen _nopeus_ voidaan kyllä määritellä, ja tähän palataankin kaasulakien yhteydessä.)


## Lämpötilan mittaaminen

Lämpöliikkeen kasvaminen tai väheneminen aiheuttaa aineeseen fysikaalisia muutoksia. Lämpötilan mittaaminen perustuu näiden fysikaalisten muutosten havainnointiin. Seuraavassa taulukossa on menetelmiä, joilla lämpötilaa voidaan mitata:


|Fysikaalinen ilmiö|Esimerkki|
|------------------|---------|
|nesteen lämpölaajeneminen| kodin ulkolämpömittari|
|metallin lämpölaajeneminen| saunan lämpömittari|
|resistanssin muuttuminen| auton jäähdytysjärjestelmä|
|lämpösähköinen ilmiö | talon lämpötila lämpötila-anturi|
|lämpösäteily| lämpökamera, talon eristyksen vuotokohtien mittaus|

Nesteen ja metallin lämpölaajenemista tarkastellaan tarkemmin toisaalla. Ilmiö perustuu lämpöliikkeeseen: kun aineen rakenneosat liikkuvat nopeammin, ne vievät enemmän tilaa. Ulkolämpömittarissa tai kuumemittarissa tarkkaillaan nestepatsaan pinnan nousua kapeassa putkessa. Saunan lämpömittarissa puolestaan on toisissaan kiinni kaksi erilaista metalliliuskaa. Eri metallit laajenevat eri tavalla lämpötilan noustessa. Tällöin kaksoismetalliliuska kiertyy ja liikuttaa mittarin viisaria. 

Vastuslämpömittarin perustana on se, että metallien resistanssi muuttuu lämpötilan kasvaessa. Resistanssi tarkoittaa aineen kykyä vastustaa sähkövirtaa. Joidenkin metallien resistanssi kasvaa, ja toisten metallien resistanssi pienenee, kun lämpötila nousee. Vastuslämpömittarin toinen nimitys on termistori.

Lämpösähköisessä ilmiössä kahden eri metallin välille muodostuu sähköjännite, jonka suuruus riippuu metallien välisestä lämpötilaerosta. Ilmiötä kutsutaan myös Seebeck-ilmiöksi. Tähän ilmiöön perustuva lämpömittari on nimeltään termoelementti tai termopari. Se koostuu kahdesta erilaisesta metalliliuskasta, joiden välissä on jännitemittari.

Lämpösäteily tarkoittaa silmälle näkymätöntä säteilyä, jota kaikki kappaleet lähettävät. Joskus lämpösäteilyn voi tuntea, esimerkiksi takkatulen lähellä. Lämpökamerat havaitsevat säteilyn myös sellaisesta kappaleesta, joka ei ihmisen mielestä tunnu lämpimältä. Säteilyn määrä ja aallonpituusjakauma riippuvat kappaleen lämpötilasta. Näihin laskulakeihin perehdytään myöhemmin.


## Lämpötila-asteikot

Lämpötilaa merkitään yleensä lyhenteellä $T$ (temperature). Lämpötilaa mitataan monella erilaisella asteikoilla, joista tässä esitellään muutama. On olemassa suhteellisia ja absoluuttisia asteikkoja. Suhteellisissa asteikoissa valitaan kiintopisteeksi jotkin helposti havaittavat fysikaaliset ilmiöt ja niitä vastaavat lämpötilat. Suhteellisessa asteikossa lämpötilat voivat olla negatiivisia. Sen sijaan absoluuttisissa asteikoissa lämpötilalle valitaan nollapiste, jota ei voi alittaa.

Suhteellisia asteikkoja:

- Celsius-asteikossa kiintopisteinä ovat veden jäätymispiste, jonka lämpötilaksi on valittu $0^{\circ}$ C, ja veden kiehumispiste $100^{\circ}$ C.

- Fahrenheit-asteikoissa kiintopisteinä ovat veden jäätymispiste $32$ F ja ihmisen ruumiinlämpö $96$ F.

- Muunnoskaavat edellisten välillä: $T_C = \frac{5}{9}(T_F-32)$, $T_F=\frac{9}{5}T_C+32$

Absoluuttisesta asteikosta yleisimmin käytetty on Kelvin-asteikko. Tällä asteikolla lämpötila on 0 K silloin, kun atomien lämpöliikettä ei ole ollenkaan. Sen kylmempää ei voi olla. Kyseistä lämpötilaa kutsutaan absoluuttiseksi nollapisteeksi. Celsius-asteina se vastaa $-273.15^{\circ}$ C. Niinpä muunnoskaava on: $T_C=T_K+273.15$.

Fysiikan laskukaavoissa edellytään, että lämpötilat sijoitetaan kaavoihin Kelvin-asteina. Jos laskukaavassa kuitenkin esiintyy lämpötilan muutos tai kahden lämpötilan (esimerkiksi seinän sisä- ja ulkopinnan) erotus, niin muunnosta Celsius-asteista Kelvin-asteiksi ei tarvitse tehdä. Lämpötilojen erotus on sama riippumatta siitä, kummalla asteikolla lämpötilaa mitataan.